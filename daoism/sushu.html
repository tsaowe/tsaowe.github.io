<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <script src="../javascript/reset.js"></script>
    <title>素书</title>
  </head>
  <body>
    <div>
      <p>
        夫道、德、仁、义、礼，五者一体也。<br />
        道者人之所蹈，使万物不知其所由。 <br />
        德者人之所得，使万物各得其所欲。 <br />
        仁者人之所亲，有慈慧恻隐之心，以遂其生成。 <br />
        义者人之所宜，赏善罚恶，以立功立事。<br />
        礼者人之所履，夙兴夜寐，以成人伦之序。<br />
        夫欲为人之本，不可无一焉。<br />
        贤人君子，明于盛衰之道，通乎成败之数，审乎治乱之势，达乎去就之理。<br />
        故潜居抱道，以待其时。<br />
        若时至而行，则能极人臣之位；<br />
        得机而动，则能成绝代之功；<br />
        如其不遇，没身而已。<br />
        是以其道足高，而名重于后代。
      </p>
      <br />
      <p>
        德足以怀远，信足以一异，义足以得众，才足以鉴古，明足以照下，此人之俊也。
        <br />
        行足以为仪表，智足以决嫌疑，信可以使守约，廉可以使分财，此人之豪也。
        <br />
        守职而不废，处义而不回，见嫌而不苟免，见利而不苟得，此人之杰也。
      </p>

      <br />
      <p>
        绝嗜禁欲，所以除累。<br />
        抑非损恶，所以让过。<br />
        贬酒阙色，所以无污。<br />
        避嫌远疑，所以不悞。<br />
        博学切问，所以广知。<br />
        高行微言，所以修身。<br />
        恭俭谦约，所以自守。<br />
        深计远虑，所以不穷。<br />
        亲仁友直，所以扶颠。<br />
        近恕笃行，所以接人。<br />
        任材使能，所以济物。<br />
        殚恶斥谗，所以止乱。<br />
        推古验今，所以不惑。<br />
        先揆后度，所以应卒。<br />
        设变致权，所以解结。<br />
        括囊顺会，所以无咎。<br />
        橛橛梗梗，所以立功。<br />
        孜孜淑淑，所以保终。<br />
      </p>

      <br />
      <p>
        夫志心笃行之术：<br />
        长莫长于博谋。<br />
        安莫安于忍辱。<br />
        先莫先于修德。<br />
        乐莫乐于好善。<br />
        神莫神于至诚。<br />
        明莫明于体物。<br />
        吉莫吉于知足。<br />
        苦莫苦于多愿。<br />
        悲莫悲于精散。<br />
        病莫病于无常。<br />
        短莫短于苟得。<br />
        幽莫幽于贪鄙。<br />
        孤莫孤于自恃。<br />
        危莫危于任疑。<br />
        败莫败于多私。<br />
      </p>
      <br />
      <p>
        以明示下者暗。<br />
        有过不知者蔽。<br />
        迷而不返者惑。<br />
        以言取怨者祸。<br />
        令与心乖者废。<br />
        后令缪前者毁。<br />
        怒而无威者犯。<br />
        好众辱人者殃。<br />
        戮辱所任者危。<br />
        慢其所敬者凶。<br />
        貌合心离者孤。<br />
        亲谗远忠者亡。<br />
        近色远贤者惽。<br />
        女谒公行者乱。<br />
        私人以官者浮。<br />
        凌下取胜者侵。<br />
        名不胜实者耗。<br />
        略己而责人者不治。<br />
        自厚而薄人者弃废。<br />
        以过弃功者损，群下外异者沦。<br />
        既用不任者踈。<br />
        行赏恡色者沮。<br />
        多许少与者怨。<br />
        既迎而拒者乖。<br />
        薄施厚望者不报。<br />
        贵而忘贱者不久。<br />
        念旧而弃新功者凶。<br />
        用人不得正者殆。<br />
        强用人者不畜。<br />
        为人择官者乱，失其所强者弱。<br />
        决策于不仁者险。<br />
        阴计外泄者败。<br />
        厚敛薄施者凋。<br />
        战士贫游士富者丧。<br />
        货赂公行者昧。<br />
        闻善忽略，记过不忘者暴。<br />
        所任不可信，所信不可任者浊。<br />
        牧人以德者集。<br />
        绳人以刑者散。<br />
        小功不赏，则大功不立，小怨不赦，则大怨必生。<br />
        赏不服人，罚不甘心者叛。<br />
        赏及无功，罚及无罪者酷。<br />
        听谗而美，闻谏而仇者亡，能有其有者安。<br />
        贪人之有者残。<br />
      </p>

      <br />
      <p>
        怨在不舍小过，患在不预定谋。<br />
        福在积善，祸在积恶。<br />
        饥在贱农，寒在堕织。<br />
        安在得人，危在失事。<br />
        富在迎来，贫在弃时。<br />
        上无常操，下多疑心。<br />
        轻上生罪，侮下无亲。<br />
        近臣不重，远臣轻之。<br />
        自疑不信人，自信不疑人。<br />
        枉士无正友，曲上无直下。<br />
        危国无贤人，乱政无善人。<br />
        爱人深者求贤急，乐得贤者养人厚。<br />
        国将霸者士皆归，邦将亡者贤先避。<br />
        地薄者大物不产，水浅者大鱼不游，树秃者大禽不栖，林踈者大兽不居。<br />
        山峭者崩，泽满者溢。<br />
        弃王取石者盲，羊质虎皮者柔。<br />
        衣不举领者倒，走不视地者颠。<br />
        柱弱者屋坏，辅弱者国倾。<br />
        足寒伤心，人怨伤国。<br />
        山将崩者下先隳，国将衰者人先獘。<br />
        根枯枝朽，人困国残。<br />
        与覆车同轨者倾，与亡国同事者灭。<br />
        见已生者慎将生，恶其迹者须避之。<br />
        畏危者安，畏亡者存。<br />
        夫人之所行：有道则吉，无道则凶。<br />
        吉者百福所归，凶者百祸所攻。<br />
        非其神圣，自然所锺。<br />
        务善策者无恶事，无远虑者有近忧。<br />
        同志相得。<br />
        同仁相忧。<br />
        同恶相党。<br />
        同爱相求。<br />
        同美相妬。<br />
        同智相谋。<br />
        同贵相害。<br />
        同利相忌。<br />
        同声相应。<br />
        同气相感。<br />
        同类相依。<br />
        同义相亲。<br />
        同难相济。<br />
        同道相成。<br />
        同艺相规。<br />
        同巧相胜。<br />
        此乃数之所得，不可与理违。<br />
        释己而教人者逆，正己而化人者顺。<br />
        逆者难从，顺者易行；难从则乱，易行则理。<br />
        如此，理身、理家、理国，可也。<br />
      </p>
    </div>
  </body>
</html>
