<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <script src="../javascript/reset.js"></script>
    <title>54.庄公二十五年.庄公二十五年</title>
  </head>
  <body>
    <div>      
      <p>【原文】</p><br />
      <p>［经］</p><br />
      <p>二十有五年春〔1〕，陈侯使女叔来聘〔2〕。</p><br />
      <p>夏五月癸丑，卫侯朔卒〔3〕。</p><br />
      <p>六月辛未朔，日有食之。鼓，用牲于社。</p><br />
      <p>伯姬归于杞。</p><br />
      <p>秋，大水。鼓，用牲于社、于门。</p><br />
      <p>冬，公子友如陈〔4〕。</p><br />
      <p>【注释】</p><br />
      <p>〔1〕二十有五年：公元前669年。</p><br />
      <p>〔2〕陈侯：陈宣公。女叔：陈卿，女为氏，叔为字。</p><br />
      <p>〔3〕卫侯朔：卫惠公。</p><br />
      <p>〔4〕公子友：即季友，庄公弟。去陈为报聘。</p><br />
      <p>【原文】</p><br />
      <p>［传］</p><br />
      <p>二十五年春，陈女叔来聘，始结陈好也。嘉之，故不名。</p><br />
      <p>夏六月辛未朔，日有食之。鼓，用牲于社，非常也〔1〕。唯正月之朔〔2〕，慝未作〔3〕，日有食之，于是乎用币于社，伐鼓于朝。</p><br />
      <p>【注释】</p><br />
      <p>〔1〕非常：非礼之常，即非礼。</p><br />
      <p>〔2〕正月：正阳之月，即夏历四月，周历六月。</p><br />
      <p>〔3〕慝：阴气。正月是阳气用事之月，其时阴气未作。</p><br />
      <p>【原文】</p><br />
      <p>秋，大水。鼓，用牲于社、于门，亦非常也。凡天灾，有币无牲。非日月之眚，不鼓。</p><br />
      <p>晋士蒍使群公子尽杀游氏之族，乃城聚而处之〔1〕。冬，晋侯围聚〔2〕，尽杀群公子。</p><br />
      <p>【注释】</p><br />
      <p>〔1〕聚：晋邑，在今山西绛县东南。</p><br />
      <p>〔2〕晋侯：晋献公。</p><br />
      <p>【翻译】</p><br />
      <p>［经］</p><br />
      <p>二十五年春，陈宣公派女叔来我国聘问。</p><br />
      <p>夏五月癸丑，卫惠公朔去世。</p><br />
      <p>六月辛未朔，发生日食。击鼓，用牺牲祭祀社神。</p><br />
      <p>伯姬出嫁到杞国。</p><br />
      <p>秋，发大水。击鼓，用牺牲祭祀社神及城门门神。</p><br />
      <p>冬，公子友去陈国。</p><br />
      <p>［传］</p><br />
      <p>二十五年春，陈女叔来我国聘问，这是开始和陈国结好。《春秋》赞美这件事，所以不记载女叔的名。</p><br />
      <p>夏六月辛未朔，发生日食。击鼓，用牺牲祭祀社神，不合乎礼。只有正月朔日，阴气没有发作，出现了日食，这才用玉帛祭祀社神，在朝廷上击鼓。</p><br />
      <p>秋，发大水。击鼓，用牺牲祭祀社神及城门门神，也不合乎礼。凡是碰到天灾，祭祀时用玉帛不用牺牲。不是日月食，不用击鼓。</p><br />
      <p>晋士蒍让群公子杀尽了游氏的族人，于是在聚地修筑城墙，让群公子住进去。冬，晋献公包围了聚城，把群公子全都杀死。</p><br />
    </div>
  </body>
</html>
