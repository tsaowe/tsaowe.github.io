<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <title>3.孙子.谋攻</title>
  </head>
  <body>
    <div>
      <p>
        孙子曰：凡用兵之法，全国为上，破国次之；全旅为上，破旅次之；全卒为上，破卒次之；全伍为上，破伍次之。是故百战百胜，非善之善者也；不战而屈人之兵，善之善者也。
      </p>
      <br />
      <p>
        故上兵伐谋，其次伐交，其次伐兵，其下攻城。攻城之法，为不得已；修橹轒轀，具器械，三月而后成；距闉，又三月而后已；将不胜其忿，而蚁附之，杀士卒三分之一，而城不拔者，此攻之灾也。
      </p>
      <br />
      <p>
        故善用兵者，屈人之兵，而非战也；拔人之城，而非攻也；毁人之国，而非久也。必以全争于天下，故兵不顿，利可全，此谋攻之法也。故用兵之法，十则围之，五则攻之，倍则分之，敌则能战之，少则能守之，不若则能避之。故小敌之坚，大敌之擒也。
      </p>
      <br />
      <p>
        夫将者，国之辅也，辅周则国必强，辅隙则国必弱。故军之所以患于君者三：不知三军之不可以进，而谓之进；不知三军之不可以退，而谓之退；是谓縻军。不知三军之事，而同三军之政，则军士惑矣。不知三军之权，而同三军之任，则军士疑矣。三军既惑且疑，则诸侯之难至矣，是谓乱军引胜。
      </p>
      <br />
      <p>
        故知胜者有五：知可以战与不可以战者胜，识众寡之用者胜，上下同欲者胜，以虞待不虞者胜，将能而君不御者胜；此五者，知胜之道也。
      </p>
      <br />
      <p>
        故曰：知彼知己，百战不殆；不知彼而知己，一胜一负；不知彼，不知己，每战必败。
      </p>
      <br />
    </div>
  </body>
</html>
