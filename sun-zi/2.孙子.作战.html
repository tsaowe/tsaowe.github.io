<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <title>2.孙子.作战</title>
  </head>
  <body>
    <div>
      <p>
        孙子曰：凡用兵之法，驰车千驷，革车千乘，带甲十万，千里馈粮，则内外之费，宾客之用，胶漆之材，车甲之奉，日费千金，然后十万之师举矣。
      </p>
      <br />
      <p>
        其用战也，胜久则钝兵挫锐，攻城则力屈，久暴师则国用不足。 <br />
        夫钝兵挫锐，屈力殚货，则诸侯乘其弊而起，虽有智者，不能善其后矣。<br />
        故兵闻拙速，未睹巧之久也。<br />
        夫兵久而国利者，未之有也。<br />
        故不尽知用兵之害者，则不能尽知用兵之利也。<br />
      </p>
      <br />
      <p>
        善用兵者，役不再籍，粮不三载。<br />
        取用于国，因粮于敌，故军食可足也。<br />
      </p>
      <br />
      <p>
        国之贫于师者远输，远输则百姓贫。<br />
        近于师者贵卖，贵卖则百姓财竭。<br />
        财竭则急于丘役。<br />
        力屈、财殚，中原内虚于家。<br />
        百姓之费，十去其七；<br />
        公家之费，破车罢马，甲胄矢弩，戟楯蔽橹，丘牛大车，十去其六。<br />
      </p>
      <br />
      <p>
        故智将务食于敌，<br />
        食敌一钟，当吾二十钟；<br />
        秆一石，当吾二十石。<br />
      </p>
      <br />
      <p>
        故杀敌者，怒也；<br />
        取敌之利者，货也。<br />
        故车战，得车十乘已上，
        赏其先得者，而更其旌旗，车杂而乘之，卒善而养之，是谓胜敌而益强。
      </p>
      <br />
      <p>
        故兵贵胜，不贵久。<br />
        故知兵之将，生民之司命，国家安危之主也。<br />
      </p>
      <br />
    </div>
  </body>
</html>
