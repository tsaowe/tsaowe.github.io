<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <title>8.孙子.九变</title>
  </head>
  <body>
    <div>
      <p>
        孙子曰：凡用兵之法，将受命于君，合军聚众；圮地无舍，衢地合交，绝地无留，围地则谋，死地则战，途有所不由，军有所不击，城有所不攻，地有所不争，君命有所不受。故将通于九变之利者，知用兵矣。将不通于九变之利者，虽知地形，不能得地之利矣。治兵不知九变之术，虽知地利，不能得人之用矣。
      </p>
      <br />
      <p>
        是故智者之虑，必杂于利害，杂于利而务可信也，杂于害而患可解也。是故屈诸侯者以害，役诸侯者以业，趋诸侯者以利。
      </p>
      <br />
      <p>
        故用兵之法，无恃其不来，恃吾有以待之；无恃其不攻，恃吾有所不可攻也。
      </p>
      <br />
      <p>
        故将有五危：必死可杀，必生可虏，忿速可侮，廉洁可辱，爱民可烦；凡此五危，将之过也，用兵之灾也。覆军杀将，必以五危，不可不察也。
      </p>
      <br />
    </div>
  </body>
</html>
