<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <script src="../javascript/reset.js"></script>
    <title>4.孙子.军形</title>
  </head>
  <body>
    <div>
      <p>
        孙子曰：昔之善战者，先为不可胜，以待敌之可胜，不可胜在己，可胜在敌。故善战者，能为不可胜，不能使敌必可胜。故曰：胜可知，而不可为。
      </p>
      <br />
      <p>
        不可胜者，守也；可胜者，攻也。守则不足，攻则有馀。善守者，藏于九地之下；善攻者，动于九天之上，故能自保而全胜也。
      </p>
      <br />
      <p>
        见胜，不过众人之所知，非善之善者也。战胜，而天下曰善，非善之善者也。故举秋毫，不为多力；见日月，不为明目；闻雷霆，不为聪耳。古之善战者，胜于易胜者；故
        善战者之胜也，无智名，无勇功。故其战胜不忒，不忒者，其措必胜，胜己败者也。故善战者，立于不败之地，而不失敌之败也。是故胜兵先胜，而后求战；败兵先战，而
        后求胜。
      </p>
      <br />
      <p>
        善用兵者，修道而保法，故能为胜败之政。兵法：〝一日度，二日量，三日数，四日称，五日胜；地生度，度生量，量生数，数生称，称生胜。"故胜兵若以镒称铢，败兵若
        以铢称镒。胜者之战民也，若决积水于千仞之溪，形也。
      </p>
    </div>
  </body>
</html>
