<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <script src="../javascript/reset.js"></script>
    <title>13.孙子.用间</title>
  </head>
  <body>
    <div>
      <p>
        孙子曰：凡兴师十万，出征千里，百姓之费，公家之奉，日费千金，内外骚动，怠于道路，不得操事者，七十万家，相守数年，以争一日之胜，而爱爵禄百金，不知敌之情者，不仁之至也，非人之将也，非主之佐也，非胜之主也。故明君贤将，所以动而胜人，成功出于众者，先知也；先知者，不可取于鬼神，不可象于事，不可验于度；必取于人，知敌之情者也。
      </p>
      <br />
      <p>
        故用间有五：有乡间、有内间、有反间、有死间、有生间。五间俱起，莫知其道，是谓神纪，人君之宝也。乡间者，因其乡人而用之。内间者，因其官人而用之。反间者，因其敌间而用之。死间者，为诳事于外，令吾间知之，而传于敌。生间者，反报也。
      </p>
      <br />
      <p>
        故三军之事，亲莫亲于间，赏莫厚于间，事莫密于间，非圣智不能用间，非仁义不能使间，非微妙不能得间之实。微哉，微哉，无所不用间也。间事未发而先闻者，间与所告者皆死。
      </p>
      <br />
      <p>
        凡军之所欲击，城之所欲攻，人之所欲杀；必先知其守将，左右，谒者，门者，舍人之姓名，令吾间必索知之。必索敌间之来间我者，因而利之，导而舍之，故反间可得而使也。因是而知之，故乡间内间可得而使也；因是而知之，故死间为诳事，可使告敌；因是而知之，故生间可使如期。五间之事，主必知之，知之必在于反间，故反间不可不厚也。
      </p>
      <br />
      <p>
        昔殷之兴也，伊挚在夏。周之兴也，吕牙在殷。故明君贤将，能以上智为间者，必成大功，此兵之要，三军之所恃而动也。
      </p>
      <br />
    </div>
  </body>
</html>
