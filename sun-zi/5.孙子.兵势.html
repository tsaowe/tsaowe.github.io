<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <script src="../javascript/reset.js"></script>
    <title>5.孙子.兵势</title>
  </head>
  <body>
    <div>
      <p>
        孙子曰：凡治众如治寡，分数是也。斗众如斗寡，形名是也。三军之众，可使必受敌而无败者，奇正是也。兵之所加，如以碬投卵者，虚实是也。
      </p>
      <br />
      <p>
        凡战者，以正合，以奇胜。故善出奇者，无穷如天地，不竭如江河，终而复始，日月是也；死而复生，四时是也。声不过五，五声之变，不可胜听也。色不过五，五色之
        变，不可胜观也。味不过五，五味之变，不可胜尝也。战势不过奇正，奇正之变，不可胜穷也。奇正相生，如循环之无端，孰能穷之哉！
      </p>
      <br />
      <p>
        激水之痪，至于漂石者，势也。鸷鸟之击，至于毁折者，节也。是故善战者，其势险，其节短，势如张弩，节如机发。
      </p>
      <br />
      <p>
        纷纷纭纭，斗乱，而不可乱也。浑浑沌沌，形圆，而不可败也。乱生于治，怯生于勇，弱生于强。治乱，数也。勇怯，势也。强弱，形也。故善动敌者，形之，敌必从之；
        予之，敌必取之；以利动之，以实待之。
      </p>
      <br />
      <p>
        故善战者，求之于势，不责于人，故能择人任势；任势者，其战人也，如转木石，木石之性，安则静，危则动，方则止，圆则行。故善战人之势，如转圆石于千仞之山者，
        势也。
      </p>
    </div>
  </body>
</html>
