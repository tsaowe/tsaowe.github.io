<!DOCTYPE html>
<html lang="zh-CN">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <link rel="stylesheet" href="../style/reset.css" />
    <title>9.孙子.行军</title>
  </head>
  <body>
    <div>
      <p>
        孙子曰：凡处军相敌：绝山依谷，视生处高，战隆无登，此处山之军也。绝水必远水，客绝水而来，勿迎于水内，令半济而击之利。欲战者，无附于水而迎客，视生处高，无迎水流，此处水上之军也。绝斥泽，惟亟去勿留，若交军于斥泽之中，必依水草，而背众树，此处斥泽之军也。平陆处易，右背高，前死后生，此处平陆之军也。凡此四军之利，黄帝之所以胜四帝也。
      </p>
      <br />
      <p>
        凡军好高而恶下，贵阳而贱阴，养生处实，军无百疾，是谓必胜。邱陵堤防，必处其阳，而右背之，此兵之利，地之助也。上雨水沫至，欲涉者，待其定也。凡地有绝涧、天井、天牢、天罗、天陷、天隙，必亟去之，勿近也；吾远之，敌近之；吾迎之，敌背之。军旁有险阻、潢井、蒹葭、林木、翳荟者，必谨覆索之，此伏奸之所也。
      </p>
      <br />
      <p>
        敌近而静者，恃其险也。远而挑战者，欲人之进也。其所居易者，利也。众树动者，来也。众草多障者，疑也。鸟起者，伏也。兽骇者，覆也。尘：高而锐者，车来也；卑而广者，徒来也；散而条违者，樵采也；少而往来者，营军也。辞卑而益备者，进也。辞强而进驱者，退也。轻车先出其侧者，阵也。无约而请和者，谋也。奔走而陈兵者，期也。半进半退者，诱也。仗而立者，饥也。汲而先饮者，渴也。见利而不进者，劳也。鸟集者，虚也。夜呼者，恐也。军扰者，将不重也。旌旗动者，乱也。吏怒者，倦也。杀马肉食者，军无粮也。悬缶不返其舍者，穷寇也。谆谆翕翕，徐与人言者，失众也。数赏者，窘也。数罚者，困也。先暴而后畏其众者，不精之至也。来委谢者，欲休息也。兵怒而相迎，久而不合，又不相去，必谨察之。
      </p>
      <br />
      <p>
        兵非贵益多，惟无武进，足以并力料敌取人而已。夫惟无虑而易敌者，必擒于人。
      </p>
      <br />
      <p>
        卒未亲附而罚之，则不服，不服则难用。卒已亲附而罚不行，则不可用。故令之以文，齐之以武，是谓必取。令素行以教其民，则民服；令不素行以教其民，则民不服；令素行，与众相得也。
      </p>
      <br />
    </div>
  </body>
</html>
