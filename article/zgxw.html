<!DOCTYPE html>
<html lang="zh-CN">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <link rel="stylesheet" href="../style/reset.css">
  <title>增广贤文</title>
</head>
<body>
<div><p>昔时贤文，诲汝谆谆，集韵增文，多见多闻。</p><p>观今宜鉴古，无古不成今。</p><p>知己知彼，将心比心。</p><p>酒逢知己饮，诗向会人吟。</p><p>相识满天下，知心能几人。</p><p>相逢好似初相识，到老终无怨恨心。</p><p>近水知鱼性，近山识鸟音。</p><p>易涨易退山溪水，易反易覆小人心。</p><p>运去金成铁，时来铁似金，读书须用意，一字值千金。</p><p>逢人且说三分话，未可全抛一片心。</p><p>有意栽花花不发，无心插柳柳成阴。</p><p>画虎画皮难画骨，知a人知面不知心。</p><p>钱财如粪土，仁义值千金。</p><p>流水下滩非有意，白云出岫本无心。</p><p>当时若不登高望，谁信东流海洋深。</p><p>路遥知马力，事久见人心。</p><p>两人一般心，无钱堪买金，一人一般心，有钱难买针。</p><p>相见易得好，久住难为人。</p><p>马行无力皆因瘦，人不风流只为贫。</p><p>饶人不是痴汉，痴汉不会饶人。</p><p>是亲不是亲，非亲却是亲。</p><p>美不美，乡中水，亲不亲，故乡人。</p><p>莺花犹怕春光老，岂可教人枉度春。</p><p>相逢不饮空归去，洞口桃花也笑人。</p><p>红粉佳人休使老，风流浪子莫教贫。</p><p>在家不会迎宾客，出外方知少主人。</p><p>黄金无假，阿魏无真。</p><p>客来主不顾，应恐是痴人。</p><p>贫居闹市无人问，富在深山有远亲。</p><p>谁人背后无人说，哪个人前不说人。</p><p>有钱道真语，无钱语不真。</p><p>不信但看筵中酒，杯杯先劝有钱人。</p><p>闹里有钱，静处安身。</p><p>来如风雨，去似微尘。</p><p>长江后浪推前浪，世上新人赶旧人。</p><p>近水楼台先得月，向阳花木早逢春。</p><p>莫道君行早，更有早行人。</p><p>莫信直中直，须防仁不仁。</p><p>山中有直树，世上无直人。</p><p>自恨枝无叶，莫怨太阳偏。</p><p>大家都是命，半点不由人。</p><p>一年之计在于春，一日之计在于寅，一家之计在于和，一生之计在于勤。</p><p>责人之心责己，恕己之心恕人。</p><p>守口如瓶，防意如城。</p><p>宁可人负我，切莫我负人。</p><p>再三须慎意，第一莫欺心。</p><p>虎生犹可近，人熟不堪亲。</p><p>来说是非者，便是是非人。</p><p>远水难救近火，远亲不如近邻。</p><p>有茶有酒多兄弟，急难何曾见一人。</p><p>人情似纸张张薄，世事如棋局局新。</p><p>山中也有千年树，世上难逢百岁人。</p><p>力微休负重，言轻莫劝人。</p><p>无钱休入众，遭难莫寻亲。</p><p>平生莫作皱眉事，世上应无切齿人。</p><p>士者国之宝，儒为席上珍。</p><p>若要断酒法，醒眼看醉人。</p><p>求人须求大丈夫，济人须济急时无。</p><p>渴时一滴如甘露，醉后添杯不如无。</p><p>久住令人贱，频来亲也疏。</p><p>酒中不语真君子，财上分明大丈夫。</p><p>出家如初，成佛有馀。</p><p>积金千两，不如明解经书。</p><p>养子不教如养驴，养女不教如养猪。</p><p>有田不耕仓廪虚，有书不读子孙愚。</p><p>仓廪虚兮岁月乏，子孙愚兮礼义疏。</p><p>同君一席话，胜读十年书。</p><p>人不通今古，马牛如襟裾。</p><p>茫茫四海人无数，哪个男儿是丈夫。</p><p>白酒酿成缘好客，黄金散尽为收书。</p><p>救人一命，胜造七级浮屠。</p><p>城门失火，殃及池鱼。</p><p>庭前生瑞草，好事不如无。</p><p>欲求生富贵，须下死工夫。</p><p>百年成之不足，一旦败之有馀。</p><p>人心似铁，官法如炉。</p><p>善化不足，恶化有馀。</p><p>水太清则无鱼，人至察则无徒。</p><p>知者减半，省者全无。</p><p>在家由父，出家从夫。</p><p>痴人畏妇，贤女敬夫。</p><p>是非终日有，不听自然无。</p><p>宁可正而不足，不可邪而有馀。</p><p>宁可信其有，不可信其无。</p><p>竹篱茅舍风光好，道院僧堂终不如。</p><p>命里有时终须有，命里无时莫强求。</p><p>道院迎仙客，书堂隐相儒。</p><p>庭栽栖凤竹，池养化龙鱼。</p><p>结交须胜己，似我不如无。</p><p>但看三五日，相见不如初。</p><p>人情似水分高下，世事如云任卷舒。</p><p>会说说都是，不会说无礼。</p><p>磨刀恨不利，刀利伤人指。</p><p>求财恨不得，财多害自己。</p><p>知足常足，终身不辱。</p><p>知止常止，终身不耻。</p><p>有福伤财，无福伤己。</p><p>差之毫厘，失之千里。</p><p>若登高必自卑，若涉远必自迩。</p><p>三思而行，再思可矣。</p><p>使口不如自走，求人不如求己。</p><p>小时是兄弟，长大各乡里。</p><p>妒财莫妒食，怨生莫怨死。</p><p>人见白头嗔，我见白头喜。</p><p>多少少年亡，不到白头死。</p><p>墙有逢，壁有耳。</p><p>好事不出门，恶事传千里。</p><p>贼是小人，知过君子。</p><p>君子固穷，小人穷斯滥也。</p><p>贫穷自在，富贵多忧。</p><p>不以我为德，反以我为仇。</p><p>宁向直中取，不可曲中求。</p><p>人无远虑，必有近忧。</p><p>知我者谓我心忧，不知我者谓我何求。</p><p>晴天不肯去，只待雨淋头。</p><p>成事莫说，覆水难收。</p><p>是非只为多开口，烦恼皆因强出头。</p><p>忍得一时之气，免得百日之忧。</p><p>近来学得乌龟法，得缩头时且缩头。</p><p>惧法朝朝乐，欺公日日忧。</p><p>人生一世，草生一春。</p><p>黑发不知勤学早，看看又是白头翁。</p><p>月到十五光明少，人到中年万事休。</p><p>儿孙自有儿孙福，莫为儿孙作马牛。</p><p>人生不满百，常怀千岁忧。</p><p>今朝有酒今朝醉，明日愁来明日忧。</p><p>路逢险处难回避，事到头来不自由。</p><p>药能医假病，酒不解真愁。</p><p>人贫不语，水平不流。</p><p>一家有女百家求，一马不行百马忧。</p><p>有花方酌酒，无月不登楼。</p><p>三杯通大道，一醉解千愁。</p><p>深山毕竟藏猛虎，大海终须纳细流。</p><p>惜花须检点，爱月不梳头。</p><p>大抵选他肌骨好，不擦红粉也风流。</p><p>受恩深处宜先退，得意浓时便可休。</p><p>莫待是非来入耳，从前恩爱反为仇。</p><p>留得五湖明月在，不愁无处下金钩。</p><p>休别有鱼处，莫恋浅滩头。</p><p>去时终须去，再三留不住。</p><p>忍一句，息一怒，饶一著，退一步。</p><p>三十不豪，四十不富，五十将来寻死路。</p><p>生不论魂，死不认尸。</p><p>父母恩深终有别，夫妻义重也分离。</p><p>人生似鸟同林宿，大限来时各自飞。</p><p>人善被人欺，马善被人骑。</p><p>人无横财不富，马无野草不肥。</p><p>人恶人怕天不怕，人善人欺天不欺。</p><p>善恶到头终有报，只争来早与来迟。</p><p>黄河尚有澄清日，岂可人无得运时。</p><p>得宠思辱，安居虑危。</p><p>念念有如临敌日，心心常似过桥时。</p><p>英雄行险道，富贵似花枝。</p><p>人情莫道春光好，只怕秋来有冷时。</p><p>送君千里，终须一别。</p><p>但将冷眼看螃蟹，看你横行到几时。</p><p>见事莫说，问事不知。</p><p>闲事休管，无事早归。</p><p>假缎染就真红色，也被旁人说是非。</p><p>善事可作，恶事莫为。</p><p>许人一物，千金不移。</p><p>龙生龙子，虎生豹儿。</p><p>龙游浅水遭虾戏，虎落平阳被犬欺。</p><p>一举首登龙虎榜，十年身到凤凰池。</p><p>十年窗下无人问，一举成名天下知。</p><p>酒债寻常行处有，人生七十古来稀。</p><p>养儿待老，积谷防饥。</p><p>鸡豚狗彘之畜，无失其时。</p><p>数家之口，可以无饥矣。</p><p>常将有日思无日，莫把无时当有时。</p><p>时来风送腾王阁，运去雷轰荐福碑。</p><p>入门休问荣枯事，观看容颜便得知。</p><p>官清书吏瘦，神灵庙祝肥。</p><p>息却雷霆之怒，罢却虎狼之威。</p><p>饶人算人之本，输人算人之机。</p><p>好言难得，恶语易施。</p><p>一言既出，驷马难追。</p><p>道吾好者是吾贼，道吾恶者是吾师。</p><p>路逢侠客须呈剑，不是才人莫献诗。</p><p>三人同行，必有我师，择其善者而从之，其不善者而改之。</p><p>少壮不努力，老大徒悲伤。</p><p>人有善愿，天必佑之。</p><p>莫饮卯时酒，昏昏醉到酉。</p><p>莫骂酉时妻，一夜受孤凄。</p><p>种麻得麻，种豆得豆。</p><p>天眼恢恢，疏而不漏。</p><p>见官莫向前，做客莫在后。</p><p>宁添一斗，莫添一口。</p><p>螳螂捕蝉，岂知黄雀在后。</p><p>不求金玉重重贵，但愿儿孙个个贤。</p><p>一日夫妻，百世姻缘。</p><p>百世修来同船渡，千世修来共枕眠。</p><p>杀人一万，自损三千。</p><p>伤人一语，利如刀割。</p><p>枯木逢春犹再发，人无两度再少年。</p><p>未晚先投宿，鸡鸣早看天。</p><p>将相胸前堪走马，公候肚里好撑船。</p><p>富人思来年，穷人思眼前。</p><p>世上若要人情好，赊去物件莫取钱。</p><p>死生有命，富贵在天。</p><p>击石原有火，不击乃无烟。</p><p>为学始知道，不学亦徒然。</p><p>莫笑他人老，终须还到老。</p><p>但能依本分，终须无烦恼。</p><p>君子爱财，取之有道。</p><p>贞妇爱色，纳之以礼。</p><p>善有善报，恶有恶报。</p><p>不是不报，日子不到。</p><p>人而无信，不知其可也。</p><p>一人道好，千人传实。</p><p>凡事要好，须问三老。</p><p>若争小可，便失大道。</p><p>年年防饥，夜夜防盗。</p><p>学者如禾如稻，不学者如蒿如草。</p><p>遇饮酒时须饮酒，得高歌处且高歌。</p><p>因风吹火，用力不多。</p><p>不因渔父引，怎得见波涛。</p><p>无求到处人情好，不饮从他酒价高。</p><p>知事少时烦恼少，识人多处是非多。</p><p>入山不怕伤人虎，只怕人情两面刀。</p><p>强中更有强中手，恶人须用恶人磨。</p><p>会使不在家豪富，风流不用著衣多。</p><p>光阴似箭，日月如梭。</p><p>天时不如地利，地利不如人和。</p><p>黄金未为贵，安乐值钱多。</p><p>世上万般皆下品，思量唯有读书高。</p><p>世间好语书说尽，天下名山僧占多。</p><p>为善最乐，为恶难逃。</p><p>羊有跪乳之恩，鸦有反哺之义。</p><p>你急他未急，人闲心不闲。</p><p>隐恶扬善，执其两端。</p><p>妻贤夫祸少，子孝父心宽。</p><p>既坠釜甑，反顾无益。</p><p>翻覆之水，收之实难。</p><p>人生知足何时足，人老偷闲且是闲。</p><p>但有绿杨堪系马，处处有路透长安。</p><p>见者易，学者难。</p><p>莫将容易得，便作等闲看。</p><p>用心计较般般错，退步思量事事难。</p><p>道路各别，养家一般。</p><p>从俭入奢易，从奢入俭难。</p><p>知音说与知音听，不是知音莫与弹。</p><p>点石化为金，人心犹未足。</p><p>信了肚，卖了屋。</p><p>他人观花，不涉你目。</p><p>他人碌碌，不涉你足。</p><p>谁人不爱子孙贤，谁人不爱千钟粟。</p><p>莫把真心空计较，五行不是这题目。</p><p>与人不和，劝人养鹅。</p><p>与人不睦，劝人架屋。</p><p>但行好事，莫问前程。</p><p>河狭水急，人急计生。</p><p>明知山有虎，莫向虎山行。</p><p>路不行不到，事不为不成。</p><p>人不劝不善，钟不打不鸣。</p><p>无钱方断酒，临老始看经。</p><p>点塔七层，不如暗处一灯。</p><p>万事劝人休瞒昧，举头三尺有神明。</p><p>但存方寸土，留与子孙耕。</p><p>灭却心头火，剔起佛前灯。</p><p>惺惺常不足，懵懵作公卿。</p><p>众星朗朗，不如孤月独明。</p><p>兄弟相害，不如自生。</p><p>合理可作，小利莫争。</p><p>牡丹花好空入目，枣花虽小结实成。</p><p>欺老莫欺小，欺人心不明。</p><p>随分耕锄收地利，他时饱满谢苍天。</p><p>得忍且忍，得耐且耐。</p><p>不忍不耐，小事成大。</p><p>相论逞英雄，家计渐渐退。</p><p>贤妇令夫贵，恶妇令夫败。</p><p>一人有庆，兆民咸赖。</p><p>人老心未老，人穷志莫穷。</p><p>人无千日好，花无百日红。</p><p>杀人可恕，情理难容。</p><p>乍富不知新受用，乍贫难改旧家风。</p><p>座上客常满，樽中酒不空。</p><p>屋漏更遭连年雨，行船又遇打头风。</p><p>笋因落箨方成竹，鱼为奔波始化龙。</p><p>记得少年骑竹马，看看又是白头翁。</p><p>礼义生于富足，盗贼出于贫穷。</p><p>天上众星皆拱北，世间无水不朝东。</p><p>君子安平，达人知命。</p><p>忠言逆耳利于行，良药苦口利于病。</p><p>顺天者存，逆天者亡。</p><p>人为财死，鸟为食亡。</p><p>夫妻相合好，琴瑟与笙簧。</p><p>有儿贫不久，无子富不长。</p><p>善必寿老，恶必早亡。</p><p>爽口食多偏作药，快心事过恐生殃。</p><p>富贵定要安本分，贫穷不必枉思量。</p><p>画水无风空作浪，绣花虽好不闻香。</p><p>贪他一斗米，失却半年粮。</p><p>争他一脚豚，反失一肘羊。</p><p>龙归晚洞云犹湿，麝过春山草木香。</p><p>平生只会量人短，何不回头把自量。</p><p>见善如不及，见恶如探汤。</p><p>人贫志短，马瘦毛长。</p><p>自家心里急，他人未知忙。</p><p>贫无达士将金赠，病有高人说药方。</p><p>触来莫与说，事过心清凉。</p><p>秋至满山多秀色，春来无处不花香。</p><p>凡人不可貌相，海水不可斗量。</p><p>清清之水，为土所防。</p><p>济济之士，为酒所伤。</p><p>蒿草之下，或有兰香。</p><p>茅茨之屋，或有侯王。</p><p>无限朱门生饿殍，几多白屋出卿相。</p><p>醉后乾坤大，壶中日月长。</p><p>万事皆已定，浮生空白茫。</p><p>千里送毫毛，礼轻仁义重。</p><p>一人传虚，百人传实。</p><p>世事明如镜，前程暗似漆。</p><p>光阴黄金难买，一世如驹过隙。</p><p>良田万倾，日食一升。</p><p>大厦千间，夜眠八尺。</p><p>千经万典，孝义为先。</p><p>一字入公门，九牛拖不出。</p><p>衙门八字开，有理无钱莫进来。</p><p>富从升合起，贫因不算来。</p><p>家中无才子，官从何处来。</p><p>万事不由人计较，一生都是命安排。</p><p>急行慢行，前程只有多少路。</p><p>人间私语，天闻若雷。</p><p>暗室亏心，神目如电。</p><p>一毫之恶，劝人莫作。</p><p>一毫之善，与人方便。</p><p>欺人是祸，饶人是福。</p><p>天眼恢恢，报应甚速。</p><p>圣贤言语，神钦鬼伏。</p><p>人各有心，心各有见。</p><p>口说不如身逢，耳闻不如目见。</p><p>养军千日，用在一朝。</p><p>国清才子贵，家富小儿骄。</p><p>利刀割体痕易合，恶语伤人恨不消。</p><p>公道世间唯白发，贵人头上不曾饶。</p><p>有钱堪出众，无衣懒出门。</p><p>为官须作相，及第必争先。</p><p>苗从地发，树向枝分。</p><p>父子和而家不退，兄弟和而家不分。</p><p>官有正条，民有和约。</p><p>闲时不烧香，急时抱佛脚。</p><p>幸生太平无事日，恐逢年老不多时。</p><p>国乱思良将，家贫思贤妻。</p><p>池塘积水须防旱，田地勤耕足养家。</p><p>根深不怕风摇动，树正无愁月影斜。</p><p>奉劝君子，各宜守己。</p><p>只此程式，万无一失。</p></div>
</body>
</html>
